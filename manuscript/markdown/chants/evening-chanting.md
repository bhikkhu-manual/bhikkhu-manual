# Evening Chanting

## Dedication of Offerings

[Yo so] bhagavā arahaṃ sammāsambuddho\
Svākkhāto yena bhagavatā dhammo\
Supaṭipanno yassa bhagavato sāvakasaṅgho\
Tam-mayaṃ bhagavantaṃ sadhammaṃ sasaṅghaṃ\
Imehi sakkārehi yathārahaṃ āropitehi abhipūjayāma\
Sādhu no bhante bhagavā sucira-parinibbutopi\
Pacchimā-janatānukampa-mānasā\
Ime sakkāre duggata-paṇṇākāra-bhūte paṭiggaṇhātu\
Amhākaṃ dīgharattaṃ hitāya sukhāya\
Arahaṃ sammāsambuddho bhagavā\
Buddhaṃ bhagavantaṃ abhivādemi

[Svākkhāto] bhagavatā dhammo\
Dhammaṃ namassāmi

[Supaṭipanno] bhagavato sāvakasaṅgho\
Saṅghaṃ namāmi

[Yam-amha kho mayaṃ bhagavantaṃ saraṇaṃ gatā, uddissa pabbajitā yo no bhagavā
satthā, yassa ca mayaṃ bhagavato dhammaṃ rocema

Imehi sakkārehi taṃ bhagavantaṃ sasaddhammaṃ sasāvaka-saṅghaṃ abhipūjayāma.]

## Preliminary Homage

> [Handa mayaṃ buddhassa bhagavato pubbabhāga-namakāraṃ karomase]

Namo tassa bhagavato arahato sammāsambuddhassa (×3)

## Recollection of the Buddha

> [Handa mayaṃ buddhānussatinayaṃ karomase]

Taṃ kho pana bhagavantaṃ evaṃ kalyāṇo kittisaddo abbhuggato\
Itipi so bhagavā arahaṃ sammāsambuddho\
Vijjācaraṇa-sampanno sugato lokavidū\
Anuttaro purisadamma-sārathi satthā deva-manussānaṃ buddho bhagavā'ti

## Supreme Praise of the Buddha

> [Handa mayaṃ buddhābhigītiṃ karomase]

Buddh'vārahanta-varatādiguṇābhiyutto\
Suddhābhiñāṇa-karuṇāhi samāgatatto\
Bodhesi yo sujanataṃ kamalaṃ va sūro\
Vandām'ahaṃ tam-araṇaṃ sirasā jinendaṃ\
Buddho yo sabba-pāṇīnaṃ saraṇaṃ khemam-uttamaṃ\
Paṭhamānussatiṭṭhānaṃ vandāmi taṃ siren'ahaṃ\
Buddhassāh'asmi dāso/dāsī va buddho me sāmi-kissaro\
Buddho dukkhassa ghātā ca vidhātā ca hitassa me\
Buddhass'āhaṃ niyyādemi sarīrañ-jīvitañ-cidaṃ\
Vandanto'haṃ/Vandantī'haṃ carissāmi buddhass'eva subodhitaṃ\
Natthi me saraṇaṃ aññaṃ buddho me saraṇaṃ varaṃ\
Etena sacca-vajjena vaḍḍheyyaṃ satthu-sāsane\
Buddhaṃ me vandamānena/vandamānāya yaṃ puññaṃ pasutaṃ idha\
Sabbepi antarāyā me māhesuṃ tassa tejasā

> (Bowing)

Kāyena vācāya va cetasā vā\
Buddhe kukammaṃ pakataṃ mayā yaṃ\
Buddho paṭiggaṇhātu accayantaṃ\
Kālantare saṃvarituṃ va buddhe

## Recollection of the Dhamma

> [Handa mayaṃ dhammānussatinayaṃ karomase]

Svākkhāto bhagavatā dhammo\
Sandiṭṭhiko akāliko ehipassiko\
Opanayiko paccattaṃ veditabbo viññūhī'ti

## Supreme Praise of the Dhamma

> [Handa mayaṃ dhammābhigītiṃ karomase]

Svākkhātat'ādiguṇa-yoga-vasena seyyo\
Yo magga-pāka-pariyatti-vimokkha-bhedo\
Dhammo kuloka-patanā tada-dhāri-dhārī\
Vandām'ahaṃ tama-haraṃ vara-dhammam-etaṃ\
Dhammo yo sabba-pāṇīnaṃ saraṇaṃ khemam-uttamaṃ\
Dutiyānussatiṭṭhānaṃ vandāmi taṃ siren'ahaṃ\
Dhammassāh'asmi dāso/dāsī va dhammo me sāmi-kissaro\
Dhammo dukkhassa ghātā ca vidhātā ca hitassa me\
Dhammass'āhaṃ niyyādemi sarīrañ-jīvitañ-cidaṃ\
Vandantohaṃ/Vandantīhaṃ carissāmi dhammass'eva sudhammataṃ\
Natthi me saraṇaṃ aññaṃ dhammo me saraṇaṃ varaṃ\
Etena sacca-vajjena vaḍḍheyyaṃ satthu-sāsane\
Dhammaṃ me vandamānena/vandamānāya yaṃ puññaṃ pasutaṃ idha\
Sabbepi antarāyā me māhesuṃ tassa tejasā

> (Bowing)

Kāyena vācāya va cetasā vā\
Dhamme kukammaṃ pakataṃ mayā yaṃ\
Dhammo paṭiggaṇhātu accayantaṃ\
Kālantare saṃvarituṃ va dhamme

## Recollection of the Saṅgha

> [Handa mayaṃ saṅghānussatinayaṃ karomase]

Supaṭipanno bhagavato sāvakasaṅgho\
Ujupaṭipanno bhagavato sāvakasaṅgho\
Ñāyapaṭipanno bhagavato sāvakasaṅgho\
Sāmīcipaṭipanno bhagavato sāvakasaṅgho\
Yadidaṃ cattāri purisayugāni aṭṭha purisapuggalā\
Esa bhagavato sāvakasaṅgho\
Āhuneyyo pāhuneyyo dakkhiṇeyyo añjali-karaṇīyo\
Anuttaraṃ puññakkhettaṃ lokassā'ti

## Supreme Praise of the Saṅgha

> [Handa mayaṃ saṅghābhigītiṃ karomase]

Saddhammajo supaṭipatti-guṇādiyutto\
Yo'ṭṭhabbidho ariyapuggala-saṅgha-seṭṭho\
Sīlādidhamma-pavarāsaya-kāya-citto\
Vandām'ahaṃ tam-ariyāna-gaṇaṃ susuddhaṃ\
Saṅgho yo sabba-pāṇīnaṃ saraṇaṃ khemam-uttamaṃ\
Tatiyānussatiṭṭhānaṃ vandāmi taṃ siren'ahaṃ\
Saṅghass'āhasmi dāso/dāsī va saṅgho me sāmi-kissaro\
Saṅgho dukkhassa ghātā ca vidhātā ca hitassa me\
Saṅghass'āhaṃ niyyādemi sarīrañ-jīvitañ-cidaṃ\
Vandanto'haṃ/Vandantī'haṃ carissāmi saṅghassopaṭipannataṃ\
Natthi me saraṇaṃ aññaṃ saṅgho me saraṇaṃ varaṃ\
Etena sacca-vajjena vaḍḍheyyaṃ satthu-sāsane\
Saṅghaṃ me vandamānena/vandamānāya yaṃ puññaṃ pasutaṃ idha\
Sabbepi antarāyā me māhesuṃ tassa tejasā

> (Bowing)

Kāyena vācāya va cetasā vā\
Saṅghe kukammaṃ pakataṃ mayā yaṃ\
Saṅgho paṭiggaṇhātu accayantaṃ\
Kālantare saṃvarituṃ va saṅghe

## Closing Homage

[Arahaṃ] sammāsambuddho bhagavā\
Buddhaṃ bhagavantaṃ abhivādemi

[Svākkhāto] bhagavatā dhammo\
Dhammaṃ namassāmi

[Supaṭipanno] bhagavato sāvakasaṅgho\
Saṅghaṃ namāmi

